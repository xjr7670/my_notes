归园田居五首
陶渊明

（一）
少无适俗韵，性本爱丘山。误落尘网中，一去三十年。
羁鸟恋旧林，池鱼思故渊，开荒南野际，守拙归园田。
方宅十余亩，草屋八九间，榆柳阴后檐，桃李罗堂前。
暖暖远人村，依依墟里烟，狗吠深巷中，鸡鸣桑树巅。
户庭无尘杂，虚室有余闲，久在樊笼里，复得返自然。

（二）
野外罕人事，穷巷寡轮鞅。白日掩荆扉，对酒绝尘想。
时复墟里人，披草共来往。相见无杂言，但道桑麻长。
桑麻日已长，我土日已广，常恐霜霰至，零落同草莽。

（三）
种豆南山下，草盛豆苗稀。晨兴理荒秽，带月荷锄归。
道狭草木长，夕露沾我衣，衣沾不足惜，但使愿无违。

（四）
久去山泽游，浪莽林野娱。试携子侄辈，披榛步荒墟。
徘徊丘垅间，依依昔人居。井龟有遗处，桑竹残朽株。
借问采薪者，此人皆焉如？薪者向我言，死没无复余。
一世异朝市，此语真不虚。人生似幻化，终当归空无。

（五）
怅恨独策还，崎岖历榛曲。山涧清且浅，遇以濯吾足。
漉我新熟酒，只鸡招近局。日入室中暗，荆薪代明烛。
欢来苦夕短，已复至天旭。
