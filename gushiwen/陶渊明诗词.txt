归鸟

翼翼归鸟，晨去于林。远之八表，近憇云岑。和风不洽，翻翮求心。顾俦相鸣，景庇清阴。
翼翼归鸟，载翔载飞。虽不远游，见林情依。遇云颉颃，相鸣而归。遐路诚悠，性爱无遗。
翼翼归鸟，驯林徘徊。岂思天路，欣反旧楼。虽无昔侣，众声每谐。日夕气清，悠然其怀。
翼翼归鸟，戢羽寒條，游不曠林，宿则森标。晨风清兴，好音时交。矰缴奚施，已卷安劳。