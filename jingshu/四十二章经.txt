经序

昔汉孝明皇帝，夜梦见神人，身体有金色，项有日光，飞在殿前，意中欣然，甚悦之。明日问群臣，此为何神也。有通人傅毅曰：“臣闻天竺，有得道者，号曰佛。轻举能飞，殆将其神也。”于是上悟。即遣使者张骞、羽林中郞将秦景、博士弟子王遵等十二人。至大月支国，写取佛经四十二章。在第十四函中，登起立塔寺。于是道法流布，处处修立佛寺，远人伏化愿为臣妾者。不可称数。国内清宁，含识之类，蒙恩受赖，于今不绝也。

序分

世尊成道已，作是思惟：离欲寂静，是最为胜；住大禅定，降诸魔道。于鹿野苑中，转四谛法轮；度㤭陈如等五人，而证道果。复有比丘，所说诸疑，求佛进止。世尊教敕，一一开悟，合掌敬诺，而顺尊敕。

第一章 出家证果

佛言：“辞亲出家，识心达本，解无为法，名曰沙门。常行二百五十戒，进止清静，为四真道行，成阿罗汉。阿罗汉者，能飞行变化，旷劫寿命，住动天地。次为阿那舍。阿那舍者，寿终灵神上十九天，证阿罗汉。次为斯陀舍。其陀舍者，一上一还，即得阿罗汉。次为须陀洹。须陀洹者，七死七生，便证阿罗汉。爱欲断者，如四肢断，不复用之。”

第二章 断欲绝求

佛言：“出家沙门者，断欲去爱，识自心源，达佛深理，悟无为法。内无所得，外无所求。心不系道，亦不结业。无念无作，非修非证。不历诸位，而自崇最，名之为‘道’。”

第三章 割爱去贪

佛言：“剃除须发，而为沙门。受道法者，去世资财，乞求取足。日中一食，树下一宿，慎勿再矣！使人愚痴者，爱与欲也！”

第四章 善恶并明

佛言：“众生以十事为善，亦以十事为恶。何等为十？身三、口四、意三。身三者：杀、盗 、淫。口四者：两舌、恶口、妄言、绮语。意三者：嫉、恚、痴。如是十事，不顺圣道，名‘十恶行’。是恶若止，名‘十善行’耳。”

第五章 转重并轻

佛言：“人有众过，而不自悔，顿息其心。罪来赴身，如水归海，渐成深广。若人有过，自解知非，改恶行善，罪自消灭。如病得汗，渐有痊损耳。”

第六章 忍恶无嗔

佛言：“恶人闻善，故来挠乱者；汝自禁息，当无嗔责。彼来恶者，而自恶之。”

第七章 恶还本身

佛言：“有人闻吾守道，行大仁慈，故致骂佛。佛默不对，骂止，问曰：‘子以礼从人，其人不纳，礼归子乎？’对曰：‘归矣！’佛言：‘今子骂我，我今不纳；子自持祸，归子身矣！’犹回应声，影之随形，终无免离。慎勿为恶！”

第八章 尘唾自污

佛言：“恶人害贤者，犹仰天而唾；唾不至天，还从己堕。逆风扬尘，尘不至彼，还坌己身。贤不可毁，祸必灭己。”

第九章 返本会道

佛言：“博闻爱道，道必难会。守志奉道，其道甚大。”

第十章 喜施获福

佛言：“睹人施道，助之欢喜，得福甚大。”
沙门问曰：“此福尽乎？”
佛言：“譬如一炬之火，数千百人，各以炬来分取，熟食除冥，此炬如故。福亦如之。”

第十一章 施饭转胜

佛言：“饭恶人百，不如饭一善人。饭善人千，不如饭一持五戒者。饭五戒者万，不如饭一须陀洹。饭百万须陀洹，不如饭一斯陀舍。饭千万斯陀舍，不如饭一阿耶含。饭一亿阿那含，不如饭一阿罗汉。饭十亿阿罗汉，不如饭一辟支佛。饭百亿辟支佛，不如饭一三世诸佛。饭千亿三世诸佛，不如饭一无念无住无修无证之者。”

第十二章 举难劝修

佛言：“人有二十难，贫穷布施难，豪贵学道难，弃命必死难，得睹佛经难，生值佛世难，忍色忍欲难，见好不求难，被辱不嗔难，有势不临难，触事无心难，广学博究难，除灭我慢难，不轻未学难，心行平等难，不说是非难，会善知识难，见性学道难，随化度人难，睹境不动难，善解方便难。”

第十三章 问道宿命

沙门问佛：“以何因缘，得知宿命，会其至道？”
佛言：“净心守志，可会至道。譬如磨镜，垢去明存，当得宿命。”

第十四章 请问善大

沙门问佛：“何者为善？何者最大？”
佛言：“行道守真者善，志与道合者大。”

第十五章 请问力明

沙门问佛：“何者多力？何者最明？”
佛言：“忍辱多力，不怀恶故，兼加安健。忍者无恶，必为人尊。心垢灭尽，净无瑕秽，是为最明。未有天地，逮于今日；十方所有，无有不见，无有不知，无有不闻，得一切智，可谓明矣。”

第十六章 舍爱得道

佛言：“人怀爱欲不见道者，譬如澄水，致手搅之，众人共临，无有睹其影者。人以爱欲交错，心中浊兴，故不见道。汝等沙门，当舍爱欲；爱欲垢尽，道可见矣。”

第十七章 明来暗谢

佛言：“夫见道者，譬如持炬入冥室中，其冥即灭，而明独存。学道见谛，无明即灭，而明常存矣。”

第十八章 念等本空

佛言：“吾法念无念念，行无行行，言无言言，修无修修；会者近尔，迷者远乎！言语道断，非物所拘，差之毫厘，失之须臾。”

第十九章 假真并观

佛言：“观天地，念非常；观世界，念非常；观灵觉，即菩堤。如是知识，得道疾矣！”

第二十章 推我本空

佛言：“当念身中四大，各自有名，都无我者；我既都无，其如幻耳。”

第二十一章 名声丧本

佛言：“人随情欲，求于声名；声名显著，身已故矣。贪世常名，而不学道，枉功劳形。譬如烧香，虽人闻香，香之尽矣；危身之火，而在其后。”

第二十二章 财色招苦

佛言：“财色于人，人之不舍；譬如刀刃有蜜，不足一餐之美。小儿舔之，则有割舌之患。”

第二十三章 妻子甚狱

佛言：“人系于妻子舍宅，甚于牢狱。牢狱有散释之期，妻子无远离之念。情爱于色，岂惮驱驰？虽有虎口之患，心存甘伏。投泥自溺，故曰凡夫；透得此门，出尘罗汉。”

第二十四章 色欲障道

佛言：“爱欲莫甚于色，色之为欲，其大无外。赖有一矣，若使二同，普天之人，无能为道者矣！” 

第二十五章 欲火烧身

佛言：“爱欲之人，犹如执炬，逆风而行，必有烧手之患。”

第二十六章 天魔娆佛

天神献玉女于佛，欲坏佛意。佛言：“革囊众秽，尔来何为？去！吾不用。”天神愈敬，因问道意。佛为解说，即得须陀洹果。

第二十七章 无著得道

佛言：“夫为道者，犹木在水，寻流而行。不触两岸，不为人取，不为鬼神所遮，不为洄流所住，亦不腐败；吾保此木，决定入海。学道之人，不为情欲所惑，不为众邪所娆，精进无为；吾保此人，必得道矣！”

第二十八章 意马莫纵

佛言：“慎勿信汝意，汝意不可信；慎勿与色会，色会即祸生。得阿罗汉已，乃可信汝意。”

第二十九章 正观敌色

佛言：“慎勿视女色，亦莫共言语。若与语者，正心思念：我为沙门，处于浊世，当如莲华，不为泥污。想其老者如母，长者如姊，少者如妹，稚者如子。生度脱心，息灭恶念。”

第三十章 欲火远离

佛言：“夫为道者，如被干草，火来须避。道人见欲，必当远之。”

第三十一章 心寂欲除

佛言：“有人患淫不止，欲自断阴。佛谓之曰：‘若断其阴，不如断心。心如功曹，功曹若止，从者都息。邪心不止，断阴何益？’”
佛为说偈：欲生于汝意，意以思想生；二心各寂静，非色亦非行。
佛言：“此偈是迦叶佛说。”

第三十二章 我空怖灭

佛言：“人众爱欲生忧，从忧生怖；若离于爱，何忧何怖？”

第三十三章 智明破魔

佛言：“夫为道者，譬如一人与万人战。挂铠出门，意或怯弱，或半路而退，或格斗而死，或得胜而还。沙门学道，应当坚持其心，精进勇锐，不畏前境，破灭众魔，而得道果。”

第三十四章 处中得道

沙门夜诵迦叶佛遗教经，其声悲紧，思悔欲退。佛问之曰：“汝昔在家，曾为何业？”对曰：“爱弹琴！”佛言：“弦缓如何？”对曰：“不鸣矣！”“弦急如何？”对曰：“声绝矣！”“急缓得中如何？”对曰：“诸音普矣！”佛言：“沙门学道亦然，心若调适，道可得矣。于道若暴，暴即身疲；其身若疲，意即生恼；意若生恼，行即退矣；其行即退，罪必加矣。但清净安乐，道不失矣！”

第三十五章 垢净明存

佛言：“如人锻铁，去滓成器，器即精好。学道之人，去心垢染，行即清净矣！”

第三十六章 展转获胜

佛言：“人离恶道，得为人难；既得为人，去女即男难。既得为男，六根完具难；六根既具，生中国难；既生中国，值佛世难；既值佛世，遇道者难；既得遇道，兴信心难；既兴信心，发菩堤心难；既发菩堤心，无修无证难。”

第三十七章 念戒近道

佛言：“佛子离吾数千里，忆念吾戒，必得道果。在吾左右，虽常见吾，不顺吾戒，终不得道。”

第三十八章 生即有灭

佛问沙门：“人命在几间？”
对曰：“数日间！”
佛言：“子未知道！”复问一沙门：“人命在几间？”
对曰：“饭食间！”
佛言：“子未知道！”复问一沙门：“人命在几间？”
对曰：“呼吸间！”
佛言：“善哉，子知道矣！”

第三十九章 教诲无差

佛言：“学佛道者，佛所言说，皆应信顺。譬如食蜜，中边皆甜，吾经亦尔。”

第四十章 行道在心

佛言：“沙门行道，无如磨牛，身虽行道，心道不行。心道若行，何用行道？”

第四十一章 直心出欲

佛言：“夫为道者，如牛负重。行深泥中，疲极不敢左右顾视；出离淤泥，乃可苏息。沙门当观情欲，甚于淤泥。真心念道，可免苦矣！”

第四十二章 达世知幻

佛言：“吾视王侯之位，如过隙尘。视金玉之宝，如瓦砾。视纨素之服，如敝帛。视大千界，如一诃子。视阿耨池水，如涂足油。视方便门，如化宝聚。视无上乘，如梦金帛。视佛道，如眼前华。视禅定，如须弥柱。视涅槃，如昼夕寤。视倒正，如六龙舞。视平等，如一真地。视兴化，如四时木。”